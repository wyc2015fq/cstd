# 科学网—蒋询诗作 - 蒋迅的博文




# 蒋询诗作                           

已有 2519 次阅读2014-3-10 07:21|个人分类:[蔣英杰](http://blog.sciencenet.cn/home.php?mod=space&uid=420554&do=blog&classid=156692&view=me)|系统分类:[诗词雅集](http://blog.sciencenet.cn/home.php?mod=space&do=blog&view=all&uid=420554&catid=8)|关键词:诗词,蒋氏|[诗词](misc.php?mod=tag&id=145), [蒋氏](misc.php?mod=tag&id=69045)



作者：蒋迅

![](http://image.sciencenet.cn/album/201311/01/164538egwixo5gj6wecze9.jpg)

喜得李作仁先生所编著的《玉田古诗辑注》一本。录得蒋询诗数首。

蒋询：自信函，玉田县鸦鸿桥河东人。蒋尚润之子，蒋诗族弟，蒋叙伦族叔，系鸦鸿桥蒋氏九世。诸生。





**《赠张又江》**

千秋金鉴著初成，好客欢从倒屣迎。
架引龙须围四座，茶煎凤饼话三生。
辞凌珠玉天花乱，气吐虹霓尖尾轻。
坐久共忘归路晚，满溪星斗映人明。

**《白秋海棠》**

深院斜阳昼掩门，断肠花发绿苔盆。
瑶池水浸霜娥影，玉砌烟笼月妹魂。
倦倚秋风含醉态，妆慵宿雨泣啼痕。
谁家少妇相思泪，结得轻冰彻夜昏。

**重九偕张登五张羽丰孙公纯出游**

黄人捧出日瞳昽，更为登高眼界空。
水树千重封蓟北，云峰四起带辽东。
烟笼晚浦涵天碧，霞蘸秋风浸地红。
觅得新诗无限料，苍茫都付画图中。

**《重九次孙公纯韵随饮寺中四首》**

**一**

霞云积雨片时开，杖履叨从左右陪。
笔阵自饶抗鼎力，词锋谁让掞天才。
平皋雁引揪心去，极浦风摧好句来。
骚首苍茫相对久，侍魂几上凤凰台。

**二**

叶彤高柳饱经霜，金剪琉璃飞碎黄。
四壁烟霞供我辈，一天风雨作重阳。
浇愁喜对中山酒，避厄羞悬桓景囊。
敢问诸君伴尽醉，惟酬佳节在壶觞。

**三**

相从物外畅幽情，野寺风轩共举觥。
古砌风苔行有迹，荒庭落叶踏无声。
诗魔静伏归禅域，愁阵冲开纵酒兵。
死便相埋君莫笑，早将泡影悟浮生。

**四**

霜剪秋风叶满林，纵眸顿觉豁秋心。
江山有癖归诗酒，风月无情任古今。
避厄自饶桓景佩，知音谁奏伯牙琴？
科头箕踞长廊下，不语看君拥鼻吟。

**次侄蕉轩登高韵**

巉岩直与碧天摩，平见阳乌拂面过。
阴蔼乾坤舒一啸，悲秋杜句不须哦。







转载本文请联系原作者获取授权，同时请注明本文来自蒋迅科学网博客。
链接地址：[http://blog.sciencenet.cn/blog-420554-774575.html](http://blog.sciencenet.cn/blog-420554-774575.html)

上一篇：[数学漫画 (十六) 我仍在等着用到这些方程的那一天](blog-420554-774428.html)
下一篇：[[转载]北师大的精英还是耻辱](blog-420554-775487.html)


