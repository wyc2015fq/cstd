# 科学网—蒋庆第的《先府君行述》 - 蒋迅的博文




# 蒋庆第的《先府君行述》                           

已有 5396 次阅读2016-2-7 09:14|个人分类:[蔣英杰](http://blog.sciencenet.cn/home.php?mod=space&uid=420554&do=blog&classid=156692&view=me)|系统分类:[人物纪事](http://blog.sciencenet.cn/home.php?mod=space&do=blog&view=all&uid=420554&catid=5)







【注】本文原载于《友竹草堂文集》卷四，记述的是蒋叙伦先生的生平。作者是蒋叙伦先生的四子。

蒋出於姬姓。周公姬旦的儿子伯龄被封于蒋（河南固始县东北蒋集），建蒋国（见笔者“蒋国‘复国’了”）、其后以国为姓……周公姬旦  -  伯龄（建蒋国）-----蒋琬（168~246字公琰，蜀汉丞相。蜀汉亡国，二子蒋斌蒋显遇害）-------蒋钦（明都指挥使，监察御史1458~1507，为宦官刘瑾害，全家抄斩，蒋鸾、蒋凤二子幸免,落户浙江奉化与河北玉田……玉田蒋氏传至清代，大约嘉庆年间，蒋氏一后裔蒋叙伦（字焦轩1796年生，道光二年壬午恩科〈1822年〉中进士二甲十五名，见北京孔庙121号进士碑）。嗣后排辈二十代“庆式同繁耀   昭延富允衡 咸宜传则广 克佑善之往”供确认。





呜呼！府君之弃诸孤，于兹六十有一年。不孝庆篪等追溯音容，邈如隔世。昔岁吾母合葬，僻居乡井，伯兄庆笥仅私志诸墓道之石。迨族人续谱佥无异辞，乃以懿行载家乘中。而丁君茝轩纂吾邑新志，于谱颇有采录。不孝数十年中，非不日夜冀望有立言君子为纪实，以传永久，而至愚极陋，无能光耀先人，又弗获与当代有道而文者深结纳，出所撰述，虑其见谓不足徵信，而不肯率然以为，因以缄藏。胸臆未尝踵门，而*****请诸人，盖慎之也。今伯仲两兄前殁，庆篪等日就衰残，二姊八十有六，远在千里，同产六人只此三人者摇摇如风中之烛。理无可待，深咎前时因循之罪。俾先人志事将即湮灭若不亟图，为罪滋大。因取旧所闻族里长者之言，参详损益，录存于家。他日有见而谅其不诬者，丐以为表传之文，先两兄泉壤有知，与庆篪等同一顿首矣。

      府君讳叙伦，字锡九，号蕉轩。先世奉化人，明初以武功授世袭指挥使。永乐间北徙，隶大兴县永清右卫，所居曰黄土坎。正德朝忤奄人失职，来玉田之鸦鸿桥家焉。黄土坎之世莫能考。自迁祖传六世芳洲公，讳德馨，武庠生，妣王氏；生正友公，讳尚瑞，武庠生，封文林郎；妣高氏，封孺人；生陆函公，讳诗，太学生，封奉直大夫，妣李氏，封宜人；陆函公子二，长府君；次叔父凌九公，讳轶伦，己卯举人，完县训导。

      府君生而孝谨，五六岁从姑母嬉娱，偶以言抵触，祖母闻而举手欲掊，既惶遽请罪，自是终身无复呵斥。陸函公经理懋迁，家事悉奉兄命。伯祖赐函公事高太孺人，先意承志。府君随侍在视，温清惟谨。堂伯程九公长府君数龄，必命之坐乃坐。友于诸从昆弟，油然肃然。处戚族交游笃厚，久而如一。乡中识者不识，闻其名咸知敬之。诵读勤敏，不虚寸晷，贯串经史、时艺及诗古文辞，宗法前哲，蔚茂深厚。癸亥以冠军补博士弟子员，乙丑岁试一等一名，复擢通郡第一，食饩。丁卯副贡生；戊辰举京兆。时府君年二十有五，人皆谓腾骞在指。顾而家贫，授生徒十余年。府君教先身率，日诵五经及周汉唐宋之文，而尤严立品，从学多所成就。先是富室某欲助薪水资府君，笑曰：“堂堂七尺，何受人恩乎？”素凝重，寡言笑，正襟终日无倦容。与人接，词色冲挹，若无能者。而意量渊涵，洞达事务，慨然怀利济之志，盖所自期待者远矣。壬午贡士，复试一等七名，殿试二甲十五名进士。

      府君工楷法，负词馆，而朝考未入选，以知县分江西。癸未署兴国事，数月卸任，绅民扶携老幼，饮饯数里，又具状上官，以清讼、爱民、训士诸善政请留。大宗伯山阳汪公手书有云：“雨得芝龄”；学使函具述足下循声政绩，二公皆壬午座主也。甲申补崇义，地界广东、湖南，丛山数百里，三省盗匪出没其中，人怀利刃攻劫以为常。历任率携印诣省待量移，而政益驰。府君莅五年，俭约自守，务清积牍，剔抉盗薮，不时入山，捕匪重治之。陈姓者同族争利，分二党，十余人杀一人，潜逃久之。稍稍返，拒兵殴役者数矣，屍属环泣于庭。府君夜率四十人往，黎明持火器相抗，移时其巢焚，乃奔散，追获要犯数人，审定解府论拟，而释其牵涉者。民书额颂曰：“恩威并济”；又曰：“德孚横水”。乙酉，充乡试内簾官。抚军成公激赏赞赏府君文列第一，得饶观化等正榜七人，副榜二人。戊子调署赣县。去崇义日饮饯一如兴国。

      赣为郡首，邑事烦，府君益自振励。己丑冬，以崇义京控撤任，*****陈姓案也。其云焚死平民，即论拟毙大庾狱之*****正也，其抱告即通缉未获之要犯也。大府廉得其情，依律奏结。府君劳勩积年，备历官场险巇，而远念亲舍，不能奋飞，时思引退。日者或推命无丁外内艰之岁，府君叹曰：“吾亲九十以上，吾亦近七十矣。”庚寅夏，时症殁南昌之建德观，惟仲兄庆籝从，太宜人由赣至已十日矣。呜呼痛哉！府君以硕学长才淹于疲瘠，其补崇义也，或曰方伯言，胡方蒋三人皆应补而不肯独断，定议于抚军；或曰南安太守白上官，愿得治兴国之蒋君自助，而卒莫知其由。

      初吾家生计半恃馆金。自府君释褐至就道，假贷约六百金，数年无以偿，叔父忧之。府君复书曰：吾弟壮年，其小得科名，成就荣封禄养，为家门之庆，其大得立德立功，为良吏，为名儒，实邦国之光，何为琐屑之事忧愁幽思？又曰：“吾事虽烦，缺虽苦，家事虽难，而方寸有确乎不易之守，或有时回甘，不然不于其躬于其子孙，亦理之常，无为过用戚戚也。”

生乾隆四十九年二月二十五日辰时，殁道光十年闰四月二十三日寅时，年四十有七，是冬归葬先茔，越七年而祖父母乃殁，呜呼痛哉！以子庆篪封奉政大夫。配吾母刘氏，封宜人。子四，庆笥，二品，封山西代州州判。庆籯，东河候补通判。庆篪，花翎道员，用寿光县知县。庆第，壬子进士，候选内阁中书，前知府用章丘县知县。女二，长适戊子举人雄县教谕张检，次适附生王奉宜。孙二十，孙女十三，曾孙二十五，曾孙女十六，元孙三。





转载本文请联系原作者获取授权，同时请注明本文来自蒋迅科学网博客。
链接地址：[http://blog.sciencenet.cn/blog-420554-954944.html](http://blog.sciencenet.cn/blog-420554-954944.html)

上一篇：[微信公共数学账号介绍](blog-420554-954589.html)
下一篇：[【数学都知道】2016年3月2日](blog-420554-959875.html)


