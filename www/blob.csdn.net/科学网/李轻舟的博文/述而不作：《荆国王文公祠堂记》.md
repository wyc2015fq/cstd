# 科学网—述而不作：《荆国王文公祠堂记》 - 李轻舟的博文




# 述而不作：《荆国王文公祠堂记》                           

已有 2453 次阅读2014-11-8 13:38|个人分类:[莫名其妙](http://blog.sciencenet.cn/home.php?mod=space&uid=217073&do=blog&classid=166586&view=me)|系统分类:[人文社科](http://blog.sciencenet.cn/home.php?mod=space&do=blog&view=all&uid=217073&catid=10)|关键词:荆国王文公祠堂记,王安石,三不足,事功,评价|[评价](misc.php?mod=tag&id=4871), [王安石](misc.php?mod=tag&id=35491), [事功](misc.php?mod=tag&id=192565), [荆国王文公祠堂记](misc.php?mod=tag&id=218715), [三不足](misc.php?mod=tag&id=218716)





**述而不作：《荆国王文公祠堂记》**



    人一旦行“事功”，便很难评价：“事功”触动“利益”，“利益”酝酿“情绪”，情绪发酵“口水”，本不稀奇，倒是利益无关者的“躁动”，值得揣摩......



**荆国王文公祠堂记**

——**陆九渊《象山全集·卷十九》**



    唐虞三代之时，道行乎天下。夏商叔叶，去治未远，公卿之间，犹有典刑；伊尹适夏，三仁在商，此道之所存也。周历之季，迹熄泽竭，人私其身，士私其学，横议蜂起，老氏以善成其私，长雄于百家，其遗意者，犹皆逞于天下。至汉，而其术益行，子房之师，实维黄石，曹参避堂以舎，盖公髙惠收其成绩，波及文景者，二公之余也。自夫子之皇皇，沮溺接舆之徒，固已议其后，孟子言必称尧舜，听者为之藐然，不绝如线，未足以喻斯道之微也。陵夷数千百载，而卓然复见斯义，顾不伟哉。  

    裕陵（指宋神宗）之得公，问：唐太宗何如主。公对曰：陛下每事当以尧舜为法，太宗所知不远，所为未尽合法度。裕陵曰：卿可谓责难于君，然朕自视眇然，恐无以副此意。卿宜悉意辅朕，庶同济此道。自是君臣议论，未尝不以尧舜相期，及委之以政，则曰：有以助朕，勿惜尽言。又曰：须督责朕，使大有为。又曰：天生俊明之才，可以覆庇生民，义当与之戮力，若虚捐岁月，是自弃也。秦汉而下，南面之君，亦尝有知斯义者乎。后之好议论者之闻斯言也，亦尝隐之于心以揆斯志乎。曽鲁公曰：圣知如此，安石杀身以报，亦其宜也。公曰：君臣相与，各欲致其义耳。为君则自欲尽君道，为臣则欲自尽臣道，非相为赐也。秦汉而下，当涂之士，亦尝有知斯义者乎。后之好议论者之闻斯言也，亦尝隐之于心以揆斯志乎。惜哉，公之学不足以遂斯志，而卒以负斯志；不足以究斯义，而卒以蔽斯义也。  

   昭陵（指宋仁宗）之日，使还献书，指陈时事，剖析弊端，枝叶扶踈，往往切当。然核其纲领，则曰：当今之法度不合乎先王之法度。公之不能究斯义而卒以自蔽者，固见于此矣。其告裕陵，盖无异旨，勉其君以法尧舜是也。而谓每事当以为法，此岂足以法尧舜者乎。谓太宗不足法，可也。而谓其所为未尽合法度，此岂足以度越太宗者乎。不知言，无以知人也。公畴昔之学问，熙宁之事业，举不遁乎使还之书。而排公者，或谓容悦，或谓迎合，或谓变其所守，或谓乖其所学，是尚得为知公者乎。气之相迕而不相悦，则必有相訾之言，此人之私也。公之未用，固有素訾公如张公安道、吕公献可、苏公明允者，夫三公者之不悦扵公，盖生于其气之所迕，公之所蔽，则有之矣，何至如三公之言哉。**英特迈往，不屑于流俗，声色利达之习，介然无毫毛得以入于其心，洁白之操，寒于冰霜，公之质也；扫俗学之凡陋，振弊法之因循，道术必为孔孟，勋绩必为伊周，公之志也**；不蕲人之知而声光烨奕，一时巨公名贤为之左次，公之得此，岂偶然哉。用逢其时，君不世出，学焉而后臣之，无愧成汤髙宗；君或致疑，谢病求去，君为责躬，始复视事，公之得君可谓专矣。新法之议，举朝讙哗，行之未几，天下汹汹，公方秉执周礼精白言之，自信所学，确乎不疑；君子力争，继之以去，小人投机，密赞其决，忠朴屏伏，憸狡得志，曾不为悟，公之蔽也；典礼爵刑，莫非天理，洪范九畴，帝实锡之，古所谓宪章法度典则者，皆此理也，公之所谓法度者，岂其然乎。献纳未几，裕陵出谏院疏，与公评之，至简易之说，曰：今未可为简易，修立法度乃所以简易也。熙寜之政，粹于是矣。释此弗论，尚何以费辞于其建置之末哉。  

   为政在人，取人以身，修身以道，修道以仁。仁，人心也，人者，政之本也，身者，人之本也，心者，身之本也，不造其本而从事其末，末不可得而治矣。大学不传，古道榛塞，其来已久，随世而就功名者，渊源又类出于老氏。世之君子，天常之厚，师尊载籍以辅其质者，行于天下，随其分量，有所补益，然而不究其义，不能大有所为，其于当时之弊，有不能正，则依违其间，稍加润饰，以幸无祸。公方耻斯世不为唐虞，其肯安于是乎。蔽于其末而不究其义，世之君子未始不与公同，而犯害则异者，彼依违其间，而公取必焉故也。  

    熙宁排公者，大抵极诋訾之言，而不折之以至理，平者未一二，而激者居八九，上不足以取信于裕陵，下不足以解公之蔽，反以固其意，成其事，新法之罪，诸君子固分之矣。元佑大臣一切更张，岂所谓无偏无党者哉。所贵乎玉者，瑕瑜不相揜也。古之信史，直书其事，是非善恶靡不毕见，劝惩鉴戒，后世所頼；抑扬损益，以附己好恶，用夫情实，小人得以借口而激怒，岂所望于君子哉。绍圣之变，宁得而独委罪扵公乎。熙宁之初，公固逆知己说之行，人所不乐，既指为流俗，又斥以小人，及诸贤排公，已甚之辞，亦复称是，两下相激，事愈戾而理益不明。元佑诸公可易辙矣，又益甚之。六艺之正可文奸言，小人附托，何所不至。绍圣用事之人，如彼其杰，新法不作，岂将遂无所窜其巧以逞其志乎。反复其手，以导崇宁之奸者，实元佑三馆之储；元丰之末，附丽匪人，自为定策，造诈以诬首相，则畴昔从容问学，慷慨陈义而诸君子之所深与者也。格君之学，克知灼见之道，不知自勉，而戛戛于事为之末，以分异人为快，使小人得间顺投逆逞其致，一也。近世学者雷同一律，发言盈庭，岂善学前辈者哉。  

   公世居临川，罢政徙于金陵，宣和间，故庐丘墟，乡贵人属县立祠其上，绍兴初常加葺焉，逮今余四十年，隳圯已甚，过者咨叹。今怪力之祠，绵绵不绝，而公以盖世之英，绝俗之操，山川炳灵，殆不世有，其庙貌弗严，邦人无所致敬，无乃议论之不公，人心之畏疑使至是耶。郡侯钱公，期月政成，人用辑和，缮学之既，慨然撤而新之，视旧加壮，为之管钥掌于学官，以时祠焉。余初闻之，窃所敬叹，既又属记于余，余固悼此学之不讲，士心不明，随声是非，无所折衷。公为使时，舍人曾公复书切磋，有曰：足下于今，最能取于人以为善。而比闻有相晓者，足下皆不足之，必其理未有以夺足下之见也。窃不自揆，得从郡侯，敬以所闻，荐于祠下，必公之所乐闻也。  

淳熙十有五年（1188）岁次戊申正月初吉 邦人陆某记



**   朱熹很生气，于是有“争锋相对”：**

   临川近说愈肆，《荆舒祠记》（王安石先封舒国公，后改荆国公，去世后追赠舒王）曾见之否？此等议论，皆是学问偏枯，见识昏味之故，私意又从而激之。

——《答刘公度书》



**   凡王安石之怨，莫过“三不足”之论，其实这未必王安石的原话，而是司马光扣的“帽子”：**

   熙宁三年三月二十八日，时王介甫言于上，以为“**天命不足畏，祖宗不足法，流俗不足恤**”。故因策目以此三事质于所试者。

——《温国文正司马公文集·卷七十三》



**假使王安石真有此意，换一副“口气”如何？**

**是非审之于己，毁誉听之于人，得失安之于数**，陟岳麓峰头，朗月清风，太极悠然可会。

君亲恩何所酬，民物命何以立，圣贤道何以传，登赫曦台上，衡云湘水，斯文定有悠归。

——旷敏本《岳麓书院讲堂楹联》






转载本文请联系原作者获取授权，同时请注明本文来自李轻舟科学网博客。
链接地址：[http://blog.sciencenet.cn/blog-217073-842053.html](http://blog.sciencenet.cn/blog-217073-842053.html)

上一篇：[物理学笔记（6）：基尔霍夫定律的“盲点”](blog-217073-840528.html)
下一篇：[西江月·草色心頭遲暮](blog-217073-842263.html)


