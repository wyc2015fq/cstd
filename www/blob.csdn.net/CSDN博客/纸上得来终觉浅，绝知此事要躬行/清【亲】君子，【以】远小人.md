# 清【亲】君子，【以】远小人 - 纸上得来终觉浅，绝知此事要躬行 - CSDN博客





2014年06月05日 09:51:14[boonya](https://me.csdn.net/boonya)阅读数：980








**刘邵 《人物志·第九章·第七节》**


何谓观其情机，以辨恕惑？夫人之情有六机：杼其所欲则喜；不杼其所能则怨；以自伐历之则恶；以谦损下之则悦；驳其所乏则婟；以恶犯婟则妒。此人情之六机也。

夫人情莫不欲遂其志。故烈士乐奋力之功；善士乐督政之训；能士乐治乱之事；术士乐计策之谋；辩士乐陵讯之辞；贪者乐货财之积；幸者乐权势之尤。苟赞其志，则莫不欣然，是所谓杼其所欲则喜也。

若不杼其所能，则不获其志，不获其志则戚。是故，功力不建，则烈士奋；德行不训，则正人哀；政乱不治，则能者叹；敌未能弭，则术人思；货财不积，则贪者忧；权势不尤，则幸者悲。是所谓不杼其能则怨也。

人情莫不欲处前。故恶人之自伐，自伐皆欲求胜，故悦人之谦，谦所以下之，下有推与之意。是故，人无贤愚，接之以谦，则无不色怿，是所谓以谦下之则悦也。

人情皆欲掩其所短，见其所长。是故，人驳其所短，似若物冒之，是所谓驳其所乏则婟也。

人情陵上者也。陵犯其所恶，虽见憎，未害也。若以长驳短，是所谓以恶犯婟，则妒恶生矣。

凡此六机，其归皆欲处上。是以君子接物，犯而不校，不校则无不敬下，所以避其害也。小人则不然，既不见机，而欲人之顺己，以佯爱敬为见异，以偶邀会为轻己，苟犯其机，则深以为怨。是故，观其情机，而贤鄙之志可得而知也。



